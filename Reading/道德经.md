# 道德經

## 道冲

道沖而用之或不盈。淵兮似萬物之宗。挫其銳。解其紛。和其光。同其塵。湛兮似或存。吾不知誰之子。象帝之先。

~~無辛釋~~道沖==說文解字。涌搖也。从水中。讀若動。段玉裁說文解字注。凡用沖虛字者。皆盅之假借。老子。道盅而用之。今本作沖是也。==而用之或不盈==或作用之有弗盈。有又久或。古通。取久義。此段有二解。一沖作涌動義。道動而用之。亦久處弗盈。一沖作中虛義。斷爲道沖。而用之久弗盈。解爲道中虛。然用之久弗盈。==。淵兮似萬物之宗==概因道用之而久弗盈。故言其淵深。猶萬物生於道。==。挫其銳。解其紛==紛。亂也。一解其爲忿。段玉裁。說文解字注。悁也。忿與憤義不同。憤以气盈爲義。忿以狷急爲義。从心。分聲。敷粉切。十三部。==。和其光。同其塵。湛==說文解字。湛。沒也。小爾雅廣詁。沒。無也。==兮似或存==道德經贊玄十四。無物之狀。無物之象。道德經虛心二十一。忽兮怳兮。其中有像。怳兮忽兮。其中有物。==。吾不知誰之子。象帝之先==此段或解爲宇宙之始。==。

## 天地不仁

天地不仁。以萬物為芻狗。聖人不仁。以百姓為芻狗。天地之間。其猶橐籥乎。虛而不屈。動而愈出。多言數窮。不如守中。

~~無辛釋~~天地不仁。以萬物為芻狗==莊子天運篇。夫芻狗之未陳也。盛以篋衍。巾以文繡。屍祝齋戒以將之。及其已陳也。行者踐其首脊。蘇者取而爨之而已。==。聖人不仁。以百姓為芻狗==萬物於天地無別。萬民於聖人無異。所謂天地不仁。乃謂天地生萬物而弗養。聖人不仁。乃謂聖人無親而治事。上位者治事。當視其民一同。不以民爲親而親。不以民無親而遠。民可用則用廢則棄之。然則萬民皆有情。非土草無情之物。其用棄當慎之。==。天地之間。其猶橐籥乎==一字異體。橐籥橐。音陀。籥。音月。橐籥者。冶鑄所以吹風熾火之器也。輿輿與皆歟之假借。又乎與歟皆語末助詞。義通可通用。==。虛而不屈==淈音古。假借爲屈。屈。竭盡也==。動而愈出==愈也。益義。出天地若風箱。中虛。然動之則氣不竭。此段竊以爲不當於此。應置於無源第四。概與道沖而用之或不竭義通。==。多言數==數通速。==窮。不如守中==或曰多言無益反墮惑。不若默言守於心。或曰政令繁多使人惑。民不知從令不通。孰是孰非尚不知。王弼言愈為之則愈失之矣。物樹其惡。事錯其言。不濟不言。不理必窮之數也。==。

## 谷神不死

谷神不死。是謂玄牝。玄牝之門。是謂天地根。綿綿若存。用之不勤。

谷神不死==說文。浴。撒身也。從水谷聲。說文通訓定聲。浴。叚借爲谷。又谷。叚借爲穀。詩邶風谷風。習習谷風。以陰以雨。孔穎達疏。孫炎曰。谷之言穀。穀。生也。谷風者。生長之風。廣韻。谷。養也。神列仙傳：容成公者。能善補導之事。取精于玄牝。其要谷神不死。守生養氣者也。司馬光曰。中虛故曰谷。不測故曰神。天地有窮而道無窮。故曰不死。嚴複曰。以其虛。故曰谷。以其因應無窮。故稱神。以其不屈愈出。故曰不死。三者皆道之德也。是知谷神二字連讀者誤。此一說也。谷神即謂虛神。即虛其神而不勞。此又一說也。==。是謂玄牝==說文。玄。幽遠也。牝。畜母也。从牛匕聲。又。玄者。元也。道虛故能納萬物。道變故恆存於世。生育萬物==。玄牝之門。是謂天地根==道生一。一生二。二生三。三生萬物。是爲天地根。==。綿綿==緜緜。幽遠不絕皃。==若存。用之不勤==說文。勤。勞也。從力堇聲。勤者勞。勞而疲。疲則損。損則減。減則少。少則可以盡矣。故勤匱互義。又勤盡互義。道也者。虛而不屈。動而俞出。是爲存用之不堇。王弼言欲言存邪。則不見其形。欲言亡邪。萬物以之生。故綿綿若存也。無物不成。用而不勞也。故曰。用而不勤也。==。

## 天長地久

天長地久。天地所以能長且久者。以其不自生。故能長生。是以聖人後其身而身先。外其身而身存。非以其無私耶。故能成其私

天長地久。天地所以能長且久者。以其不自生。故能長生。是以聖人後其身而身先。外其身而身存。非以其無私耶。故能成其私==天地外其身於萬物。生萬物而不於萬物爭。故能長久。聖人外其身於百姓。不與之爭。是以無私之舉成其名==。

## 上善若水

上善若水。水善利萬物而不爭。處衆人之所惡。故幾於道。居善地。心善淵。與善仁。言善信。正善治。事善能。動善時。夫唯不爭。故無尤。

持而盈之==史記樂書。滿而不損則溢。盈而不持則傾。荀子宥坐篇。孔子觀于魯桓公之廟。有欹器焉。弟子挹水而注之。中而正。滿而覆。虛而欹。孔子喟然而歎曰。籲。惡有滿而不覆者哉。==。不如其已。揣而銳之。不可長保。金玉滿堂==國語周語下。膺保明德。以佐王室。韋昭註。保。持也。也金玉盈室避漢惠帝諱改盈室為滿堂。==。莫之能守。富貴而驕。自遺其咎。功遂身退天之道。

載營魄==魂魄也。營即魂。屬陽。三魂居於肝上。魄者陰也。七魄居於肺中。==抱一==魂魄守一可不相離。乃為完整之人格。==。能無離乎。專氣致柔。能嬰兒乎。滌除玄覽。能無疵乎。愛民治國。能無知乎。天門開闔。能為雌乎。明白四達。能無知乎。生之。畜之。生而不有。為而不恃。長而不宰。是謂玄德。

三十輻==輻。謂輪中木之直指者。下有菑以指輞。上有爪以湊轂。==。共一轂。當其無。有車之用。埏埴==埏。揉也。和也。埴。土也。==以為器。當其無。有器之用。鑿戶牖以為室。當其無。有室之用。故有之以為利。無之以為用。

五色令人目盲。五音令人耳聾。五味令人口爽==廣雅釋詁三。爽。敗也。釋詁四。爽。傷也。楚辭招魂。露雞臛蠵。厲而不爽些。王逸註。爽。敗也。出任名羹敗曰爽。又。臛。羹也。蠵。龜也。臛蠵。龜肉之羹也。==。馳騁田獵。令人心發狂。難得之貨。令人行妨。是以聖人為腹不為目。故去彼取此。

寵辱若驚。貴大患若身。何謂寵辱若驚。寵為下。得之若驚。失之若驚。是謂寵辱若驚。何謂貴大患若身。吾所以有大患者。為吾有身。及吾無身。吾有何患。故貴以身為天下。若可寄天下。愛以身為天下。若可託天下。

視之不見。名曰夷==或作微。幽隱也。左傳哀公十六年。白公奔山而縊。其徒微之。道之微。故視之而不見。然捪之可得。故曰微。==。聽之不聞。名曰希。搏==捪也。撫也。或曰拭。即以手觸之之意。==之不得。名曰微==或作夷。夷者。滅也。是故不可得不可見。==。此三者不可致詰==詰。問也。==。故混而為一。其上不皦。其下不昧。繩繩==繩繩。相繼不絕貌。==不可名。復歸於無物。是謂無狀之狀。無物之象。是謂惚恍。迎之不見其首。隨之不見其後。執古之道。以御今之有。能知古始。是謂道紀。

古之善為士者。微妙玄通。深不可識。夫唯不可識。故強為之容。豫兮若冬涉川。猶兮若畏四鄰。儼兮其若容。渙兮若冰之將釋。敦兮其若樸。曠兮其若谷。混兮其若濁。孰能濁以靜之徐清。孰能安以久動之徐生。保此道者。不欲盈。夫唯不盈。故能蔽不新成。

致虛極。守靜篤。萬物並作。吾以觀復。夫物芸芸。各復歸其根。歸根曰靜。是謂復命。復命曰常。知常曰明。不知常。妄作凶。知常容。容乃公。公乃王。王乃天。天乃道。道乃久。沒身不殆。

太上。下知有之。其次。親而譽之。其次。畏之。其次。侮之。信不足。焉有不信焉。悠兮。其貴言。功成事遂。百姓皆謂我自然。

大道廢。有仁義。智慧出。有大偽。六親不和。有孝慈。國家昏亂。有忠臣。

絕聖棄智。民利百倍。絕仁棄義。民復孝慈。絕巧棄利。盜賊無有。此三者以為文不足。故令有所屬：見素抱樸。少私寡欲。

絕學無憂。唯之與阿。相去幾何。善之與惡。相去若何。人之所畏。不可不畏。荒兮其未央哉！衆人熙熙。如享太牢。如春登臺。我獨怕兮其未兆。如嬰兒之未孩。儽儽兮若無所歸。衆人皆有餘。而我獨若遺。我愚人之心也哉！沌沌兮。俗人昭昭。我獨若昏。俗人察察。我獨悶悶。澹兮其若海。飂兮若無止。衆人皆有以。而我獨頑似鄙。我獨異於人。而貴食母。

孔德之容。唯道是從。道之為物。唯恍唯惚。忽兮恍兮。其中有象。恍兮忽兮。其中有物。窈兮冥兮。其中有精。其精甚真。其中有信。自古及今。其名不去。以閱衆甫。吾何以知衆甫之狀哉。以此。

曲則全。枉則直。窪則盈。弊則新。少則得。多則惑。是以聖人抱一為天下式。不自見。故明。不自是。故彰。不自伐。故有功。不自矜。故長。夫唯不爭。故天下莫能與之爭。古之所謂曲則全者。豈虛言哉！誠全而歸之。

希言自然。故飄風不終朝。驟雨不終日。孰為此者。天地。天地尚不能久。而況於人乎。故從事於道者。道者。同於道。德者。同於德。失者。同於失。同於道者。道亦樂得之。同於德者。德亦樂得之。同於失者。失亦樂得之。信不足。焉有不信焉。

企者不立。跨者不行。自見者不明。自是者不彰。自伐者無功。自矜者不長。其在道也。曰：餘食贅行。物或惡之。故有道者不處。

## 有物混成

有物混成。先天地生。寂兮寥兮。獨立不改。周行而不殆。可以為天下母。吾不知其名。字之曰道。強為之名曰大。大曰逝。逝曰遠。遠曰反。故道大。天大。地大。王亦大。域中有四大。而王居其一焉。人法地。地法天。天法道。道法自然。

### 無辛釋

有物混成。先天地生。寂兮寥兮==寂。清靜高遠也。穆。空虛高遠也。==。獨立不改。周行而不殆。可以為天下母==道先天地而生。亙古不變是為獨立而不改。嚴複言。不生滅。無增減。萬物皆對待。而此獨立。萬物皆流遷。而此不改。==。吾不知其名。字之曰道。強為之名曰大。大曰逝==逝。往也。行也。去也。==。逝曰遠。遠曰反==無言以述其狀。無字以述其貌。吾字之曰道。何為道。道者。大也。逝也。遠也。返也。簡言之。往復運動。==。故道大==大。運動反復也。==。天大。地大。王亦大。域中有四大。而王居其一焉。人法地。地法天。天法道。道法自然。

重為輕根。靜為躁君。是以聖人終日行不離輜重。雖有榮觀。燕處超然。奈何萬乘之主。而以身輕天下。輕則失本。躁則失君。

善行無轍迹。善言無瑕讁。善數不用籌策。善閉無關楗而不可開。善結無繩約而不可解。是以聖人常善救人。故無棄人。常善救物。故無棄物。是謂襲明。故善人者。不善人之師。不善人者。善人之資。不貴其師。不愛其資。雖智大迷。是謂要妙。

知其雄。守其雌。為天下谿。為天下谿。常德不離。復歸於嬰兒。知其白。守其黑。為天下式。為天下式。常德不忒。復歸於無極。知其榮。守其辱。為天下谷。為天下谷。常德乃足。復歸於樸。樸散則為器。聖人用之。則為官長。故大制不割。

將欲取天下而為之。吾見其不得已。天下神器。不可為也。為者敗之。執者失之。故物或行或隨。或歔或吹。或強或羸。或挫或隳。是以聖人去甚。去奢。去泰。

以道佐人主者。不以兵強天下。其事好還。師之所處。荊棘生焉。大軍之後。必有凶年。善有果而已。不敢以取強。果而勿矜。果而勿伐。果而勿驕。果而不得已。果而勿強。物壯則老。是謂不道。不道早已。

夫佳兵者。不祥之器。物或惡之。故有道者不處。君子居則貴左。用兵則貴右。兵者不祥之器。非君子之器。不得已而用之。恬淡為上。勝而不美。而美之者。是樂殺人。夫樂殺人者。則不可以得志於天下矣。吉事尚左。凶事尚右。偏將軍居左。上將軍居右。言以喪禮處之。殺人之衆。以哀悲泣之。戰勝以喪禮處之。

道常無名。天下莫能臣也。侯王若能守之。萬物將自賓==賓。服也。侯王能無為守道懷德。萬物自會賓服而化。==。天地相合。以降甘露。民莫之令而自均==均。平徧也。莊子寓言。萬物皆種也。以不同形相禪。始卒循環。莫得其倫。是謂天均。==。始制==裁也。==有名。名亦既有。夫亦將知止。知止所以不殆。譬道之在天下。猶川谷之與江海。

知人者智。自知者明。勝人者有力。自勝者強。知足者富。強行者有志。不失其所者久。死而不亡者壽。

大道汎兮。其可左右。萬物恃之而生而不辭。功成不名有。衣養萬物而不為主。常無欲。可名於小。萬物歸焉。而不為主。可名為大。以其終不自為大。故能成其大。

執大象。天下往。往而不害。安平大。樂與餌。過客止。道之出口。淡乎其無味。視之不足見。聽之不足聞。用之不足既。

將欲歙之。必固張之。將欲弱之。必固強之。將欲廢之。必固興之。將欲奪之。必固與之。是謂微明。柔弱勝剛強。魚不可脫於淵。國之利器不可以示人。

道常無為而無不為。侯王若能守之。萬物將自化。化而欲作。吾將鎮之以無名之樸。無名之樸。夫亦將無欲。不欲以靜。天下將自定。

上德不德。是以有德。下德不失德。是以無德。上德無為而無以為。下德為之而有以為。上仁為之而無以為。上義為之而有以為。上禮為之而莫之應。則攘臂而扔之。故失道而後德。失德而後仁。失仁而後義。失義而後禮。夫禮者。忠信之薄。而亂之首。前識者。道之華。而愚之始。是以大丈夫處其厚。不居其薄。處其實。不居其華。故去彼取此。

昔之得一者：天得一以清。地得一以寧。神得一以靈。谷得一以盈。萬物得一以生。侯王得一以為天下貞。其致之。天無以清。將恐裂。地無以寧。將恐發。神無以靈。將恐歇。谷無以盈。將恐竭。萬物無以生。將恐滅。侯王無以貴高將恐蹶。故貴以賤為本。高以下為基。是以侯王自稱孤。寡。不穀。此非以賤為本耶。非乎。故致數譽無譽。不欲琭琭如玉。珞珞如石。

## 反者道之動

反者道之動。弱者道之用。天下萬物生於有。有生於無==道生一，一生二，二生三，三生萬物，萬物負陰而抱陽，衝氣以為和。人之所亞，唯孤、寡、不穀，而王公以自稱也。故物或損而益之，或益而損之。人之所以教我，亦我之所以教人。強梁者不得其死，吾將以為教父。==。

上士聞道。勤而行之。中士聞道。若存若亡。下士聞道。大笑之。不笑不足以為道。故建言有之：明道若昧。進道若退。夷道若纇。上德若谷。太白若辱。廣德若不足。建德若偷。質真若渝。大方無隅。大器晚成。大音希聲。大象無形。道隱無名。夫唯道。善貸且成。

道生一。一生二。二生三。三生萬物。萬物負陰而抱陽。沖氣以為和。人之所惡。唯孤。寡。不穀。而王公以為稱。故物或損之而益。或益之而損。人之所教。我亦教之。強梁者不得其死。吾將以為教父。

天下之至柔。馳騁天下之至堅。無有入無間。吾是以知無為之有益。不言之教。無為之益。天下希及之。

名與身孰親。身與貨孰多。得與亡孰病。是故甚愛必大費。多藏必厚亡。知足不辱。知止不殆。可以長久。

大成若缺。其用不弊。大盈若沖。其用不窮。大直若屈。大巧若拙。大辯若訥。躁勝寒靜勝熱。清靜為天下正。

天下有道。卻走馬以糞。天下無道。戎馬生於郊。禍莫大於不知足。咎莫大於欲得。故知足之足。常足矣。

不出戶知天下。不闚牖見天道。其出彌遠。其知彌少。是以聖人不行而知。不見而名。不為而成。

為學日益。為道日損。損之又損。以至於無為。無為而無不為。取天下常以無事。及其有事。不足以取天下。

聖人無常心。以百姓心為心。善者。吾善之。不善者。吾亦善之。德善。信者。吾信之。不信者。吾亦信之。德信。聖人在天下。歙歙為天下渾其心。百姓皆注其耳目。聖人皆孩之。

出生入死。生之徒。十有三。死之徒。十有三。人之生。動之死地。十有三。夫何故。以其生。生之厚。蓋聞善攝生者。陸行不遇兕虎。入軍不被甲兵。兕無所投其角。虎無所措其爪。兵無所容其刃。夫何故。以其無死地。

道生之。德畜之。物形之。勢成之。是以萬物莫不尊道而貴德。道之尊。德之貴。夫莫之命常自然。故道生之。德畜之。長之育之。亭之毒之。養之覆之。生而不有。為而不恃。長而不宰。是謂玄德。

天下有始。以為天下母。既知其母。復知其子。既知其子。復守其母。沒其不殆。塞其兌。閉其門。終身不勤。開其兌。濟其事。終身不救。見小曰明。守柔曰強。用其光。復歸其明。無遺身殃。是為習常。

使我介然有知。行於大道。唯施是畏。大道甚夷。而民好徑。朝甚除。田甚蕪。倉甚虛。服文綵。帶利劍。厭飲食。財貨有餘。是謂盜夸。非道也哉！

善建不拔。善抱者不脫。子孫以祭祀不輟。修之於身。其德乃真。修之於家。其德乃餘。修之於鄉。其德乃長。修之於國。其德乃豐。修之於天下。其德乃普。故以身觀身。以家觀家。以鄉觀鄉。以國觀國。以天下觀天下。吾何以知天下然哉。以此。

含德之厚。比於赤子。蜂蠆虺蛇不螫。猛獸不據。攫鳥不搏。骨弱筋柔而握固。未知牝牡之合而全作。精之至也。終日號而不嗄。和之至也。知和曰常。知常曰明。益生曰祥。心使氣曰強。物壯則老。謂之不道。不道早已。

知者不言。言者不知。塞其兑。閉其門。挫其銳。解其分。和其光。同其塵。是謂玄同。故不可得而親。不可得而踈。不可得而利。不可得而害。不可得而貴。不可得而賤。故為天下貴。

以正治國。以奇用兵。以無事取天下。吾何以知其然哉。以此：天下多忌諱。而民彌貧。民多利器。國家滋昏。人多伎巧。奇物滋起。法令滋彰。盜賊多有。故聖人云：我無為。而民自化。我好靜。而民自正。我無事。而民自富。我無欲。而民自樸。

其政悶悶。其民淳淳。其政察察。其民缺缺。禍兮福之所倚。福兮禍之所伏。孰知其極。其無正。正復為奇。善復為妖。人之迷。其日固久。是以聖人方而不割。廉而不劌。直而不肆。光而不燿。

治人事天莫若嗇。夫唯嗇。是謂早服。早服謂之重積德。重積德則無不克。無不克則莫知其極。莫知其極。可以有國。有國之母。可以長久。是謂深根固柢。長生久視之道。

治大國若烹小鮮。以道蒞天下。其鬼不神。非其鬼不神。其神不傷人。非其神不傷人。聖人亦不傷人。夫兩不相傷。故德交歸焉。

大國者下流。天下之交。天下之牝。牝常以靜勝牡。以靜為下。故大國以下小國。則取小國。小國以下大國。則取大國。故或下以取。或下而取。大國不過欲兼畜人。小國不過欲入事人。夫兩者各得其所欲。大者宜為下。

道者萬物之奧。善人之寶。不善人之所保。美言可以市。尊行可以加人。人之不善。何棄之有。故立天子。置三公。雖有拱璧以先駟馬。不如坐進此道。古之所以貴此道者何。不曰：以求得。有罪以免耶。故為天下貴。

為無為。事無事。味無味。大小多少。報怨以德。圖難於其易。為大於其細。天下難事。必作於易。天下大事。必作於細。是以聖人終不為大。故能成其大。夫輕諾必寡信。多易必多難。是以聖人猶難之。故終無難矣。

其安易持。其未兆易謀。其脆易泮。其微易散。為之於未有。治之於未亂。合抱之木。生於毫末。九層之臺。起於累土。千里之行。始於足下。為者敗之。執者失之。是以聖人無為故無敗。無執故無失。民之從事。常於幾成而敗之。慎終如始。則無敗事。是以聖人欲不欲。不貴難得之貨。學不學。復衆人之所過。以輔萬物之自然。而不敢為。

古之善為道者。非以明民。將以愚之。民之難治。以其智多。故以智治國。國之賊。不以智治國。國之福。知此兩者亦𥡴式。常知𥡴式。是謂玄德。玄德深矣。遠矣。與物反矣。然後乃至大順。

江海所以能為百谷王者。以其善下之。故能為百谷王。是以聖人欲上民。必以言下之。欲先民。必以身後之。是以聖人處上而民不重。處前而民不害。是以天下樂推而不厭。以其不爭。故天下莫能與之爭。

天下皆謂我道大。似不肖。夫唯大。故似不肖。若肖久矣。其細也夫！我有三寶。持而保之。一曰慈。二曰儉。三曰不敢為天下先。慈故能勇。儉故能廣。不敢為天下先。故能成器長。今舍慈且勇。舍儉且廣。舍後且先。死矣！夫慈以戰則勝。以守則固。天將救之。以慈衛之。

善為士者。不武。善戰者。不怒。善勝敵者。不與。善用人者。為之下。是謂不爭之德。是謂用人之力。是謂配天古之極。

用兵有言：吾不敢為主。而為客。不敢進寸。而退尺。是謂行無行。攘無臂。扔無敵。執無兵。禍莫大於輕敵。輕敵幾喪吾寶。故抗兵相加。哀者勝矣。

吾言甚易知。甚易行。天下莫能知。莫能行。言有宗。事有君。夫唯無知。是以不我知。知我者希。則我者貴。是以聖人被褐懷玉。

知不知上。不知知病。夫唯病病。是以不病。聖人不病。以其病病。是以不病。

民不畏威。則大威至。無狎其所居。無厭其所生。夫唯不厭。是以不厭。是以聖人自知不自見。自愛不自貴。故去彼取此。

勇於敢則殺。勇於不敢則活。此兩者。或利或害。天之所惡。孰知其故。是以聖人猶難之。天之道。不爭而善勝。不言而善應。不召而自來。繟然而善謀。天網恢恢。踈而不失。

民不畏死。奈何以死懼之。若使民常畏死。而為奇者。吾得執而殺之。孰敢。常有司殺者殺。夫司殺者。是大匠斲。夫代大匠斲者。希有不傷其手矣。

民之飢。以其上食稅之多。是以飢。民之難治。以其上之有為。是以難治。民之輕死。以其求生之厚。是以輕死。夫唯無以生為者。是賢於貴生。

人之生也柔弱。其死也堅強。萬物草木之生也柔脆。其死也枯槁。故堅強者死之徒。柔弱者生之徒。是以兵強則不勝。木強則共。強大處下。柔弱處上。

## 天之道

天之道。其猶張弓與。高者抑之。下者舉之。有餘者損之。不足者補之。天之道。損有餘而補不足。人之道。則不然。損不足以奉有餘。孰能有餘以奉天下。唯有道者。是以聖人為而不恃。功成而不處。其不欲見賢。

天下莫柔弱於水。而攻堅強者莫之能勝。其無以易之。弱之勝強。柔之勝剛。天下莫不知。莫能行。是以聖人云：受國之垢。是謂社稷主。受國不祥。是謂天下王。正言若反。

和大怨。必有餘怨。安可以為善。是以聖人執左契。而不責於人。有德司契。無德司徹。天道無親。常與善人。

小國寡民。使有什伯之器而不用。使民重死而不遠徙。雖有舟輿。無所乘之。雖有甲兵。無所陳之。使民復結繩而用之。甘其食。美其服。安其居。樂其俗。鄰國相望。雞犬之聲相聞。民至老死。不相往來。

信言不美。美言不信。善者不辯。辯者不善。知者不博。博者不知。聖人不積。既以為人己愈有。既以與人己愈多。天之道。利而不害。聖人之道。為而不爭。