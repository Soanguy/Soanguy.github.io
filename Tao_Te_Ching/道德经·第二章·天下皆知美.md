## 天下皆知美

### 原文

天下皆知美之為美。斯惡已。皆知善之為善。斯不善已。故有無相生。難易相成。長短相較。高下相傾。音聲相和。前後相隨。是以聖人處無為之事。行不言之教。萬物作焉而不辭。生而不有。為而不恃。功成而弗居。夫唯弗居。是以不去。

### 注釋

天下皆知美之為美。斯惡已。皆知善之為善。斯不善已<sub>美善者。須有惡不善相襯也。若無美必無惡。</sub>。故有無相生<sub>天下萬物生於有而有成於無。</sub>。難易相成<sub>夫有難方顯易之甚。</sub>。長短相較<sub>或云長短之相形也</sub>。高下相傾<sub>山以谷摧。谷以山頹。无山則无以見谷。无谷則无以知山。此高下之相傾也。採朱謙之版。下同。</sub>。音聲相和<sub>安樂悲怨。其出不同。無悲則無以知樂。無樂則無以知悲。此音聲之相和也。</sub>。前後相隨<sub>先者復爲先者後。後者復爲後者先。恆也。</sub>。是以聖人處無為之事。行不言之教。萬物作<sub>作。興也。</sub>焉而不辭<sub>辭。治也。</sub>。生而不有。為而不恃。功成而弗居<sub>功成事就。退避不居其位。</sub>。夫唯弗居。是以不去。<sub>此段言道興萬物而順其意以自生。施澤萬物而不以爲恩。是以長存。</sub>

