## 道可道

### 原文

道可道。非常道。名可名。非常名。

無名天地之始。有名萬物之母。

故常無欲。以觀其妙。常有欲。以觀其徼。

此兩者。同出而異名。同謂之玄。玄之又玄。眾妙之門。

### 注釋

> 道可道。非常道。名可名。非常名。

或斷如王弼。或斷爲道。可道也。非恆道也。名。可名也。非恆名也。道。名者。可以言說也。然不可以其爲恆道。恆名。概因與時遷移。應物變化。故無常道。無恆名。概以其文短易。則後人無知其所指也。道者。或以爲經術政教之道。或以爲言詞。或以爲恆常不變之理。名者。或以爲尊榮之虛名。或以爲文字。或以爲名實之名。其所爲榮尊之名。非也。

> 無名天地之始。有名萬物之母。

或謂無名萬物始。有名萬物母。或謂無名天地始。有名萬物母。其所斷處或斷至無有。或斷至無名。有名。然似與文意無礙。天地起於無。萬物生於有。何以見。謂道生一。一生二。二生三。三生萬物者也。另者。始。女之初也。母。女之孕也。天地之初。混沌無物。如女之初。萬物生。似母孕其子。王弼曰。凡有皆始於無。故未形無名之時則為萬物之始。及其有形有名之時。則長之育之。亭之毒之。為其母也。言道以無形無名始成萬物。以始以成而不知其所以玄之又玄也。

> 故常無欲。以觀其妙。常有欲。以觀其徼。

妙者。理之微也。徼或作皦。噭者。循也。跡也。或云曒。光也。明也。皎也。或云皦。白玉之白也。上云道生萬物。然則何以觀道。無欲以觀其微。有欲以觀其徵。或云有欲無欲乃今所言之主觀與客觀者也。人皆知水可滅火。此有意知之。然若欲知何以至此。必無欲以察。乃因五色令人盲。五音使人不聰者也。

> 此兩者。同出而異名。同謂之玄。玄之又玄。眾妙之門。

此兩者概謂有無。兩者同出於道。道者玄。萬法之門。王弼言玄者。冥也。默然無有也。始母之所出也。不可得而名。故不可言。同名曰玄。而言謂之玄者。取於不可得而謂之然也。謂之然則不可以定乎一玄而已。則是名則失之遠矣。故曰。玄之又玄也。眾妙皆從同而出。故曰眾妙之門也。

