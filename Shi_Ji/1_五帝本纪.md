## 卷一　五帝本纪第一

> 本篇记述了黄帝、颛顼、帝喾、尧、舜的传说，主要取材于《世本》《尚书》《大戴礼记》。五帝是否真实存在，学术界众说纷纭，然而本篇并非荒诞不经的神话故事，从一定程度上反映了原始社会末期华夏先民的生活情况，对研究中国政治思想的起源和发展也有很大参考价值。

### 黄帝

黄帝者，少典之子[^1]，姓公孙，名曰轩辕。生而神灵，弱而能言，幼而徇齐[^2]，长而敦敏，成而聪明。

轩辕之时，神农氏世衰。诸侯相侵伐，暴虐百姓，而神农氏弗能征。于是轩辕乃习用干戈[^3]，以征不享，诸侯咸[^4]来宾从。而蚩尤最为暴，莫能伐。炎帝欲侵陵诸侯，诸侯咸归轩辕。轩辕乃修德振兵，治五气[^5]，<ruby>蓺<rt>yì</rt></ruby>[^6]五种，抚万民，度四方，教熊、<ruby>罴<rt>pí</rt></ruby>、<ruby>貔<rt>pí</rt></ruby>、<ruby>貅<rt>xiū</rt></ruby>、<ruby>貙<rt>chū</rt></ruby>、虎[^7]，以与炎帝战于<ruby>坂<rt>bǎn</rt></ruby>泉之野。三战，然后得其志。<ruby>蚩<rt>chī</rt></ruby>尤作乱，不用帝命。于是黄帝乃征师诸侯，与蚩尤战于<ruby>涿<rt>zhuō</rt></ruby>鹿之野，遂禽[^8]杀蚩尤。而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之。披山信道，未尝宁居。

东至于海，登丸山，及岱宗。西至于空桐，登鸡头。南至于江，登熊、湘。北逐荤粥[^9]，合符釜山，而邑于涿鹿之阿。迁徙往来无常处，以师兵为营卫。官名皆以云命，为云师。置左右大监，监于万国。万国和，而鬼神、山川、封禅[^10]与为多焉。获宝鼎，迎日推䇲[^11]。举风后、力牧、常先、大鸿以治民。顺天地之纪，幽明之占，死生之说，存亡之难。时[^12]播百谷草木，淳化鸟兽虫蛾，旁罗日月星辰，水波土石金玉，劳勤心力耳目，节用水火材物。有土德之瑞，故号黄帝。

黄帝二十五子，其得姓者十四人。

黄帝居轩辕之丘，而娶于西陵之女，是为<ruby>嫘<rt>léi</rt></ruby>祖。嫘祖为黄帝正妃，生二子，其后皆有天下：其一曰玄<ruby>嚣<rt>xiāo</rt></ruby>，是为青阳，青阳降居江水；其二曰昌意，降居若水。昌意娶蜀山氏女，曰昌仆，生高阳，高阳有圣德焉。黄帝崩，葬桥山。其孙昌意之子高阳立，是为帝<ruby>颛<rt>zhuān</rt></ruby><ruby>顼<rt>xū</rt></ruby>也。

### 颛顼

帝颛顼高阳者，黄帝之孙而昌意之子也。静渊[^13]以有谋，疏通[^14]而知事；养材以任地，载时以象天，依鬼神以制义，治气以教化，絜诚以祭祀。北至于幽陵，南至于交<ruby>址<rt>zhǐ</rt></ruby>，西至于流沙，东至于蟠木。动静之物，大小之神，日月所照，莫不<ruby>砥<rt>dǐ</rt></ruby>属。

帝颛顼生子曰穷蝉。颛顼崩，而玄嚣之孙高辛立，是为帝<ruby>喾<rt>kù</rt></ruby>。

帝喾高辛者，黄帝之曾孙也。高辛父曰<ruby>蟜<rt>jiǎo</rt></ruby>极，蟜极父曰玄嚣，玄嚣父曰黄帝。自玄嚣与蟜极皆不得在位，至高辛即帝位。高辛于颛顼为族子。

高辛生而神灵，自言其名。普施利物，不于其身。聪以知远，明以察微。顺天之义，知民之急。仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁[^15]，其德<ruby>嶷<rt>yí</rt></ruby>嶷[^16]。其动也时，其服也士。帝喾溉[^17]执中而遍天下，日月所照，风雨所至，莫不从服。

帝喾娶陈锋氏女，生放勋；娶<ruby>娵<rt>jū</rt></ruby><ruby>訾<rt>zì</rt></ruby>氏女，生挚。帝喾崩，而挚代立。帝挚立，不善，而弟放勋立，是为帝尧。

### 尧

帝尧者，放勋。其仁如天，其知[^18]如神。就之如日，望之如云。富而不骄，贵而不舒。黄收[^19]纯衣[^20]，<ruby>彤<rt>tóng</rt></ruby>车乘[^21]白马。能明驯德，以亲九族。九族既睦，便章[^22]百姓。百姓昭明，合和万国。

乃命羲、和，敬顺<ruby>昊<rt>hào</rt></ruby>天，数法日月星辰，敬授民时。分命羲仲，居郁夷，曰<ruby>旸<rt>yáng</rt></ruby>谷。敬道日出，便程[^23]东作。日中[^24]，星鸟[^25]，以殷中春。其民析，鸟兽字微[^26]。申命羲叔，居南交。便程南为，敬致[^27]。日永[^28]，星火，以正中夏。其民因，鸟兽希革[^29]。申命和仲，居西土，曰昧谷。敬道日入，便程西成。夜中[^30]，星虚[^31]，以正中秋。其民夷易，鸟兽毛<ruby>毨<rt>xiǎn</rt></ruby>[^32]。申命和叔，居北方，曰幽都。便在伏物。日短[^33]，星昴[^34]，以正中冬。其民<ruby>燠<rt>yù</rt></ruby>[^35]，鸟兽<ruby>氄<rt>rǒng</rt></ruby>毛[^36]。岁三百六十六日，以闰月正四时。信饬[^37]百官，众功皆兴。

尧曰：“谁可顺此事？”放齐曰：“嗣子丹朱开明。”尧曰：“<ruby>吁<rt>xū</rt></ruby>！顽凶，不用。”尧又曰：“谁可者？”讙huān兜曰：“共工旁聚布功，可用。”尧曰：“共工善言，其用僻，似恭漫天，不可。”尧又曰：“嗟！四岳，汤汤[^38]洪水滔天，浩浩怀山襄陵，下民其忧，有能使治者？”皆曰<ruby>鲧<rt>gǔn</rt></ruby>可。尧曰：“鲧负命毁族，不可。”岳曰：“异哉！试不可用而已。”尧于是听岳用鲧。九岁，功用不成。

尧曰：“嗟！四岳：朕在位七十载，汝能庸命[^39]，践朕位？”岳应曰：“鄙德忝[^40]帝位。”尧曰：“悉举贵戚及疏远隐匿者。”众皆言于尧曰：“有矜[^41]在民间，曰虞舜。”尧曰：“然，朕闻之。其何如？”岳曰：“盲者子。父顽，母<ruby>嚚<rt>yín</rt></ruby>[^42]，弟傲，能和以孝，<ruby>烝<rt>zhēng</rt></ruby>烝[^43]治，不至奸。”尧曰：“吾其试哉！”于是尧妻之二女，观其德于二女。舜饬下二女于<ruby>妫<rt>guī</rt></ruby><ruby>汭<rt>ruì</rt></ruby>[^44]，如妇礼。尧善之，乃使舜慎和五典[^45]，五典能从。乃遍入百官，百官时序。宾于四门，四门穆穆，诸侯远方宾客皆敬。尧使舜入山林川泽，暴风雷雨，舜行不迷。尧以为圣，召舜曰：“女[^46]谋事至而言可绩，三年矣。女登帝位。”舜让于德不怿。正月上日，舜受终于文祖。文祖者，尧大祖也。

于是帝尧老，命舜摄行天子之政，以观天命。舜乃在璇<ruby>玑<rt>jī</rt></ruby>玉衡[^47]，以齐七政[^48]。遂类[^49]于上帝，<ruby>禋<rt>yīn</rt></ruby>[^50]于六宗[^51]，望于山川，辩[^52]于群神。揖[^53]五瑞，择吉月日，见四岳诸牧，班[^54]瑞。岁二月，东巡狩，至于岱宗，祡[^55]，望秩于山川。遂见东方君长，合时月正日，同律度量衡，修五礼[^56]、五玉[^57]、三帛、二生[^58]、一死[^59]为挚[^60]。如五器，卒乃复。五月，南巡狩；八月，西巡狩；十一月，北巡狩：皆如初。归，至于祖<ruby>祢<rt>mí</rt></ruby>庙，用特牛礼。五岁一巡狩，群后四朝。遍告以言，明试以功，车服以庸。<ruby>肇<rt>zhào</rt></ruby>十有二州，决川。象以典刑，流<ruby>宥<rt>yòu</rt></ruby>五刑，鞭作官刑，扑作教刑，金作赎刑。<ruby>眚<rt>shěng</rt></ruby>灾过赦，怙终贼刑。钦哉，钦哉，惟刑之静哉！

讙兜进言共工，尧曰：“不可。”而试之工师，共工果淫辟。四岳举鲧治鸿水，尧以为不可，岳强请试之，试之而无功，故百姓不便。三苗在江淮、荆州数为乱。于是舜归而言于帝，请流共工于幽陵，以变北狄；放讙兜于崇山，以变南蛮；迁三苗于三危，以变西戎；殛[^61]鲧于羽山，以变东夷：四罪而天下咸服。

尧立七十年得舜，二十年而老，令舜摄行天子之政，荐之于天。尧辟位[^62]凡二十八年而崩。百姓悲哀，如丧父母。三年，四方莫举乐，以思尧。尧知子丹朱之不肖[^63]，不足授天下，于是乃权授舜。授舜，则天下得其利而丹朱病；授丹朱，则天下病而丹朱得其利。尧曰“终不以天下之病而利一人”，而卒授舜以天下。尧崩，三年之丧毕，舜让辟丹朱于南河之南。诸侯朝<ruby>觐<rt>jìn</rt></ruby>者不之丹朱而之舜，狱讼者不之丹朱而之舜，讴歌者不讴歌丹朱而讴歌舜。舜曰“天也”，夫而后之中国践天子位焉，是为帝舜。

### 虞舜

虞舜者，名曰重华。重华父曰<ruby>瞽<rt>gǔ</rt></ruby>叟，瞽叟父曰桥牛，桥牛父曰句望，句望父曰敬康，敬康父曰穷蝉，穷蝉父曰帝颛顼，颛顼父曰昌意：以至舜七世矣。自从穷蝉以至帝舜，皆微为庶人。

舜父瞽叟盲，而舜母死，瞽叟更娶妻而生象，象傲。瞽叟爱后妻子，常欲杀舜，舜避逃；及有小过，则受罪。顺事父及后母与弟，日以笃谨，匪有解[^64]。

舜，冀州之人也。舜耕历山，渔雷泽，陶河滨，作什器于寿丘，就时[^65]于负夏。舜父瞽叟顽，母嚚，弟象傲，皆欲杀舜。舜顺适不失子道，兄弟孝慈。欲杀，不可得；即求，尝[^66]在侧。

舜年二十以孝闻。三十而帝尧问可用者，四岳咸荐虞舜，曰可。于是尧乃以二女妻舜以观其内，使九男与处以观其外。舜居妫汭，内行弥谨。尧二女不敢以贵骄事舜亲戚，甚有妇道。尧九男皆益笃。舜耕历山，历山之人皆让畔；渔雷泽，雷泽上人皆让居；陶河滨，河滨器皆不苦<ruby>窳<rt>yǔ</rt></ruby>[^67]。一年而所居成聚，二年成邑，三年成都。尧乃赐舜<ruby>絺<rt>chī</rt></ruby>衣，与琴，为筑仓廪，予牛羊。瞽叟尚复欲杀之，使舜上涂廪，瞽叟从下纵火焚廪。舜乃以两笠自<ruby>扞<rt>hàn</rt></ruby>而下，去，得不死。后瞽叟又使舜穿井，舜穿井为匿空旁出。舜既入深，瞽叟与象共下土实井，舜从匿空出，去。瞽叟、象喜，以舜为已死。象曰：“本谋者象。”象与其父母分，于是曰：“舜妻尧二女，与琴，象取之。牛羊仓廪予父母。”象乃止舜宫居，鼓其琴。舜往见之，象鄂[^68]不<ruby>怿<rt>yì</rt></ruby>，曰：“我思舜正郁陶[^69]！”舜曰：“然，尔其庶矣！”舜复事瞽叟爱弟弥谨。于是尧乃试舜五典百官，皆治。

昔高阳氏有才子八人，世得其利，谓之“八恺”。高辛氏有才子八人，世谓之“八元”。此十六族者，世济其美，不陨其名。至于尧，尧未能举。舜举八恺，使主后土，以<ruby>揆<rt>kuí</rt></ruby>百事，莫不时序。举八元，使布五教于四方，父义，母慈，兄友，弟恭，子孝，内平外成。

昔帝鸿氏有不才子，掩义隐贼，好行凶<ruby>慝<rt>tè</rt></ruby>，天下谓之“浑沌”。少<ruby>皞<rt>hào</rt></ruby>氏有不才子，毁信恶忠，崇饰恶言，天下谓之“穷奇”。颛顼氏有不才子，不可教训，不知话言，天下谓之“<ruby>梼<rt>táo</rt></ruby><ruby>杌<rt>wù</rt></ruby>”。此三族世忧之。至于尧，尧未能去。缙云氏有不才子，贪于饮食，冒于货贿，天下谓之“<ruby>饕<rt>tāo</rt></ruby><ruby>餮<rt>tiè</rt></ruby>”。天下恶之，比之三凶。舜宾于四门，乃流四凶族，迁于四裔，以御<ruby>螭<rt>chī</rt></ruby>魅，于是四门辟，言毋[^70]凶人也。

舜入于大麓，烈风雷雨不迷，尧乃知舜之足授天下。尧老，使舜摄行天子政，巡狩。舜得举用事二十年，而尧使摄政。摄政八年而尧崩。三年丧毕，让丹朱，天下归舜。而禹、皋陶、契、后稷、伯夷、<ruby>夔<rt>kuí</rt></ruby>、龙、<ruby>倕<rt>chuí</rt></ruby>、益、彭祖自尧时而皆举用，未有分职。于是舜乃至于文祖，谋于四岳，辟四门，明通四方耳目，命十二牧论帝德，行厚德，远佞人，则蛮夷率服。舜谓四岳曰：“有能奋庸美尧之事者，使居官相事？”皆曰：“伯禹为司空，可美帝功。”舜曰：“嗟！然。禹，汝平水土，维是勉哉！”禹拜稽首，让于稷、契与皋陶。舜曰：“然，往矣。”舜曰：“弃，黎民始饥，汝后稷播时百谷。”舜曰：“契，百姓不亲，五品不驯，汝为司徒，而敬敷五教，在宽[^71]。”舜曰：“皋陶，蛮夷猾夏，寇贼奸轨[^72]，汝作士，五刑有服，五服三就[^73]；五流有度，五度三居[^74]：维明能信。”舜曰：“谁能驯予工？”皆曰垂[^75]可。于是以垂为共工[^76]。舜曰：“谁能驯予上下草木鸟兽？”皆曰益可。于是以益为朕虞。益拜稽首，让于诸臣朱虎、熊罴。舜曰：“往矣，汝谐。”遂以朱虎、熊罴为佐。舜曰：“嗟！四岳，有能典朕三礼？”皆曰伯夷可。舜曰：“嗟！伯夷，以汝为秩宗，夙夜维敬，直哉维静絜！”伯夷让夔、龙。舜曰：“然。以夔为典乐，教稚子，直而温，宽而栗[^77]，刚而毋虐，简而毋傲；诗言意，歌长言，声依永，律和声，八音能谐，毋相夺伦，神人以和。”夔曰：“于！予击石拊石，百兽率舞。”舜曰：“龙，朕畏忌谗说<ruby>殄<rt>tiǎn</rt></ruby>伪[^78]，振惊朕众，命汝为纳言，夙夜出入朕命，惟信。”舜曰：“嗟！女二十有二人，敬哉！惟时相天事。”三岁一考功，三考绌<ruby>陟<rt>zhì</rt></ruby>[^79]，远近众功咸兴。分北[^80]三苗。

此二十二人咸成厥功：皋陶为大理，平，民各伏得其实；伯夷主礼，上下咸让；垂主工师，百工致功；益主虞，山泽辟；弃主稷，百谷时茂；契主司徒，百姓亲和；龙主宾客，远人至；十二牧行而九州莫敢辟违；唯禹之功为大，披九山，通九泽，决九河，定九州，各以其职来贡，不失厥宜。方五千里，至于荒服。南抚交址、北发[^81]，西戎、析枝、渠廋、氐、羌，北山戎、发、息慎，东长、鸟夷，四海之内咸戴帝舜之功。于是禹乃兴《九招》之乐，致异物，凤皇来翔。天下明德皆自虞帝始。

舜年二十以孝闻，年三十尧举之，年五十摄行天子事，年五十八尧崩，年六十一代尧践帝位。践帝位三十九年，南巡狩，崩于苍梧之野。葬于江南九疑，是为零陵。舜之践帝位，载天子旗，往朝父瞽叟，夔夔[^82]唯谨，如子道。封弟象为诸侯。舜子商均亦不肖，舜乃豫[^83]荐禹于天。十七年而崩。三年丧毕，禹亦乃让舜子，如舜让尧子。诸侯归之，然后禹践天子位。尧子丹朱，舜子商均，皆有疆土，以奉先祀。服其服，礼乐如之。以客见天子，天子弗臣，示不敢专也。

自黄帝至舜、禹皆同姓而异其国号，以章明德。故黄帝为有熊，帝颛顼为高阳，帝喾为高辛，帝尧为陶唐，帝舜为有虞。帝禹为夏后而别氏，姓<ruby>姒<rt>sì</rt></ruby>氏[^84]。契为商，姓子氏。弃为周，姓姬氏。

太史公[^85]曰：学者多称五帝，尚[^86]矣。然《尚书》独载尧以来；而百家言黄帝，其文不雅驯，荐绅[^87]先生难言之。孔子所传宰予问《五帝德》及《帝系姓》，儒者或不传。余尝西至空桐，北过涿鹿，东渐于海，南浮江淮矣，至长老皆各往往称黄帝、尧、舜之处，风教固殊焉，总之不离古文者近是。予观《春秋》《国语》，其发明《五帝德》《帝系姓》章矣，顾弟[^88]弗深考，其所表见皆不虚。《书》缺有间矣，其轶乃时时见于他说。非好学深思，心知其意，固难为浅见寡闻道也。余并论次，择其言尤雅者，故着为本纪书首。

> 杨慎：“《五帝纪》亦非太史公极笔。”归震川：“史公究是秦汉时人作，始皇项羽本纪其事雄伟，笔力与之称，五帝三王本纪便时见其陋，然古书存者盖亦少矣。”

> 陈仁锡：“《五帝纪》有谓非太史公极笔者，以少跌宕处耳，正惟无跌宕，乃太史公极用意之文，其叙次征诛、揖让、朝觐、会同，圣人经世大典，严整慎重，一切齐谐怪语之书，不能轻入，所以为史中之经，而高古质邃尤为可喜。”

> 郭嵩焘：“案史公赞称‘百家言黄帝，其文不雅驯’，《五帝纪》但叙其德而不详其事，以事之着见于百家者，皆非雅驯者也。伏羲之蛇首人身，神农之人身牛首，皆其类也。杨升庵谓‘《五帝纪》非史公极笔’，固也。然史公意在雅驯而已，太古荒遐，传闻缪悠，史公于此为有断制。”

> 梁启超：“带有神话性的（人物），纵然伟大，不应作传。譬如黄帝很伟大，但不见得真有其人。太史公作《五帝本纪》，亦作得恍惚迷离。不过说他（生而神明，弱而能言，幼而徇齐，长而敦敏，成而聪明）这些话，很像词章家的点缀堆砌，一点不踏实，其余的传说，资料尽管丰富，但绝对靠不住。纵然不抹杀，亦应怀疑。”

[^1]:子：后代。
[^2]:徇齐：思维敏捷。
[^3]:干戈：干是盾牌，戈是一种长柄横刃兵器。
[^4]:咸：都。
[^5]:五气：五行之气。古时候以五行和四时相配，春为木，夏为火，季夏为土，秋为金，冬为水。
[^6]:蓺：种植。
[^7]:熊、罴、貔、貅、貙、虎：都是勐兽名。《索隐》认为这些勐兽经过训练可以作战。《正义》认为这些勐兽名是用来给军队命名的，借以威吓敌人。六种勐兽可能是六个氏族的图腾。
[^8]:禽：通“擒”，抓捕。
[^9]:荤粥：古代北方民族，秦汉以后称“匈奴”。
[^10]:封禅：祭祀天地。
[^11]:推䇲：推演历数。䇲，同“策”。
[^12]:时：按季节。一说通“莳”，栽种。
[^13]:静渊：深沉稳重。
[^14]:疏通：通达。
[^15]:郁郁：肃穆的样子。
[^16]:嶷嶷：高大的样子。
[^17]:溉：灌溉。一说通“概”，本义指量粮食时用来刮平升斗的木板，引申义为公平。
[^18]:知：同“智”。
[^19]:收：冕。
[^20]:纯衣：缁衣，黑色朝服。
[^21]:乘：四马拉一车。
[^22]:便章：治理。
[^23]:便程：分别次第，使做事有步骤。便，通“辨”，别。
[^24]:日中：指春分。
[^25]:星鸟：朱雀，即二十八宿中的南方七宿。
[^26]:字微：也作“孳尾”，交配繁衍。
[^27]:致：指太阳回归。
[^28]:日永：指夏至。
[^29]:希革：指夏季炎热，鸟兽皮上毛羽稀少。希，同“稀”。革，兽皮。
[^30]:夜中：指秋分。
[^31]:星虚：虚宿，二十八宿中北方七宿之一。
[^32]:毛毨：鸟兽新长出的整齐的毛。
[^33]:日短：指冬至。
[^34]:星昴：昴宿，二十八宿中西方七宿之一。
[^35]:燠：指温暖的室内。
[^36]:氄毛：鸟兽身上细软茂密的毛。
[^37]:信饬：申敕，告诫。
[^38]:汤汤：水流盛大的样子。
[^39]:庸命：指顺应天命。庸，同“用”。
[^40]:忝：不配。
[^41]:矜：通“鳏”，无妻的成年男子。
[^42]:嚚：愚昧。
[^43]:烝烝：德行美好的样子。
[^44]:汭：河流拐弯处。
[^45]:五典：指父义、母慈、兄友、弟恭、子孝五种伦理教化。
[^46]:女：通“汝”，你。
[^47]:璇玑玉衡：指北斗七星。
[^48]:齐七政：整顿七种政务。七政，指下文中的祭祀、班瑞、东巡、南巡、西巡、北巡、归至祖庙七项政事。
[^49]:类：通“禷”，一种祭天礼。
[^50]:禋：一种祭天礼，烧柴升烟，向天祈福。
[^51]:六宗：指天地和四季。
[^52]:辩：通“遍”，普遍地祭祀。
[^53]:揖：通“辑”，聚敛。
[^54]:班：同“颁”，分赐，颁发。
[^55]:祡：同“柴”，指烧柴祭天。
[^56]:五礼：指五等爵位的朝聘礼仪。
[^57]:五玉：即前文中的“五瑞”。
[^58]:二生：活的羊羔和大雁。
[^59]:一死：死的野雉。
[^60]:挚：通“贽”，礼物。
[^61]:殛：流放远方。
[^62]:辟位：退位。辟，同“避”。
[^63]:不肖：不贤，不成才。
[^64]:匪：没有，不。解：同“懈”，怠慢。
[^65]:就时：经商。
[^66]:尝：通“常”。
[^67]:苦窳：粗劣。
[^68]:鄂：通“愕”，吃惊。
[^69]:郁陶：哀伤的样子。
[^70]:毋：同“无”。
[^71]:宽：宽厚。一说宽即缓，意思是要慢慢地进行。
[^72]:轨：通“宄”，在外作恶。
[^73]:就：指行刑之处。
[^74]:居：指流放之处。
[^75]:垂：即上文中的“倕”。
[^76]:共工：官名，非上文中流于幽陵者。
[^77]:栗：让人敬畏。
[^78]:殄伪：灭绝道德的行为。伪，通“为”。
[^79]:绌陟：贬降或升迁。绌，通“黜”。
[^80]:分北：分离，分解。“北”，同“背”。
[^81]:北发：门户朝北开，指南方极远之地。
[^82]:夔夔：和顺恭敬的样子。
[^83]:豫：通“预”，事先。
[^84]:姓姒氏：姓是共同血缘关系的标记，氏则是姓的分支，在宗法制下，同一姓按照血缘亲疏，会分为许多不同的氏。战国时期，宗法制瓦解，秦汉以后，姓氏合一。所以司马迁混淆了姓和氏的概念，《史记》中才多次出现“姓某氏”的说法。
[^85]:太史公：司马迁的自称。司马迁曾任太史令，“太史公曰”以下的文字是他的论赞，为一篇的结语，其内容或为发表议论，或为说明立意，或为补充史实。
[^86]:尚：久远。
[^87]:荐绅：缙绅，指官员。
[^88]:弟：同“第”，但，只。

